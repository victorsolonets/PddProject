 33. ДОРОЖНІ ЗНАКИ
 
1. Попереджувальні знаки

1.1 “Небезпечний поворот праворуч”.

1.2 “ Небезпечний поворот ліворуч”.
Знаки 1.1 і 1.2 попереджають про заокруглення дороги радіусом менше 500 м поза населеними пунктами і менше 150 м — у населених пунктах або про заокруглення з обмеженою оглядовістю.

1.3.1, 1.3.2 “Декілька поворотів”. Ділянка дороги з двома і більше розташованими один за одним небезпечними поворотами: 1.3.1 — з першим поворотом праворуч, 1.3.2 — з першим поворотом ліворуч.

1.4.1 — 1.4.3 “Напрямок повороту”. Знаки (1.4.1 — рух праворуч, 

1.4.2 — рух ліворуч) показують напрямок повороту дороги, позначеної знаками 1.1 і 1.2, напрямок об’їзду перешкоди на дорозі, а знак 1.4.1, крім того, — напрямок об’їзду центра перехрестя з круговим рухом; знак 1.4.3 (рух праворуч або ліворуч) показує напрямок руху на Т-подібних перехрестях, розгалуженнях доріг або об’їзду ділянки дороги, що ремонтується.

1.5.1—1.5.3 “Звуження дороги”. Знак 1.5.1 — звуження дороги з обох боків, 1.5.2 — з правого, 1.5.3 — з лівого боку.

1.6 “Крутий підйом”.

1.7 “Крутий спуск”. Знаки 1.6 і 1.7 попереджають про наближення до підйому або спуску, на якому діють вимоги розділу 28 цих Правил.

1.8 “Виїзд на набережну або берег”. Виїзд на берег водойми, у тому числі на поромну переправу (застосовується з табличкою 7.11).

1.9 “Тунель”. Наближення до споруди, що не має штучного освітлення, оглядовість в’їзного порталу якої обмежена або на під’їзді до неї звужена проїзна частина.

1.10 “Нерівна дорога”. Ділянка дороги, що має нерівності проїзної частини — хвилястості, напливи, спучування.

1.11 “Пагорб”. Ділянка дороги з буграми, напливами чи неплавним стикуванням конструкцій мостів. Знак також може застосовуватися перед штучно створюваними буграми у місцях, де необхідно примусово обмежити швидкість руху транспортних засобів (небезпечні виїзди з прилеглих територій, місця з інтенсивним рухом дітей через дорогу тощо).

1.12 “Вибоїна”. Ділянка дороги з вибоїнами чи просіданнями дорожнього покриття на проїзній частині.

1.13 “Слизька дорога”. Ділянка дороги з підвищеною слизькістю проїзної частини.


1.14 “Викидання кам’яних матеріалів”. Ділянка дороги, на якій можливе викидання гравію, щебеню тощо з-під коліс транспортних засобів.

1.15 “Небезпечне узбіччя”. Підвищене, занижене, зруйноване узбіччя або узбіччя, на якому виконуються ремонтні роботи.

1.16 “Падіння каміння”. Ділянка дороги, на якій можуть бути падіння каміння, обвали, зсуви.

1.17 “Боковий вітер”. Ділянка дороги, на якій можливі сильний боковий вітер або його раптові пориви.

1.18 “Низьколітаючі літаки”. Ділянка дороги, яка проходить поблизу аеродрому або над якою літаки чи вертольоти пролітають на невеликій висоті.

1.19 “Перехрещення з рухом по колу”.

1.20 “Перехрещення з трамвайною колією”. Місце перетинання дороги з трамвайною колією на перехресті з обмеженою оглядовістю чи поза ним.

1.21 “Перехрещення рівнозначних доріг”.

1.22 “Перехрещення з другорядною дорогою”.

1.23.1—1.23.4 “Прилягання другорядної дороги”. Знак 1.23.1 — прилягання з правого боку, 

1.23.2 — з лівого боку, 1.23.3 — з правого і лівого боку, 1.23.4 — з лівого і правого боку.

1.24 “Світлофорне регулювання”. Перехрестя, пішохідний перехід або ділянка дороги, рух на якій регулюється світлофором.

1.25 “Розвідний міст”. Наближення до розвідного моста.

1.26 “Двосторонній рух”. Початок ділянки дороги (проїзної частини) із зустрічним рухом після одностороннього.

1.27 “Залізничний переїзд із шлагбаумом”.

1.28 “Залізничний переїзд без шлагбаума”.

1.29 “Одноколійна залізниця”. Позначення не обладнаного шлагбаумом переїзду через залізницю з однією колією.

1.30 “Багатоколійна залізниця”. Позначення не обладнаного шлагбаумом переїзду через залізницю з двома і більше коліями.

1.31.1—1.31.6 “Наближення до залізничного переїзду”. Додаткове попередження про наближення до залізничного переїзду поза населеними пунктами.

1.32 “Пішохідний перехід”. Наближення до нерегульованого пішохідного переходу, позначеного відповідними дорожніми знаками або дорожньою розміткою.

1.33 “Діти”. Ділянка дороги, на якій можлива поява дітей з території дитячого закладу (дошкільний заклад, школа, оздоровчий табір тощо), що прилягає безпосередньо до дороги.

1.34 “Виїзд велосипедистів”. Ділянка дороги, на якій можлива поява велосипедистів, або місце перехрещення з велосипедною доріжкою поза перехрестям.

1.35 “Перегін худоби”. Ділянка дороги, на якій можлива поява худоби.

1.36 “Дикі тварини”. Ділянка дороги, на якій можлива поява диких тварин.

1.37 “Дорожні роботи”. Ділянка дороги, на якій виконуються дорожні роботи.

1.38 “Затори в дорожньому русі”. Ділянка дороги, де звуження проїзної частини спричиняє затори в дорожньому русі внаслідок виконання дорожніх робіт чи з інших причин.

1.39 “Інша небезпека (аварійно небезпечна ділянка)”. Небезпечна ділянка дороги у місцях, де ширина проїзної частини, радіуси заокруглень тощо не відповідають вимогам будівельних норм, а також місце або ділянка концентрації дорожньо-транспортних пригод.
У разі встановлення знака 1.39 у місцях або на ділянках концентрації дорожньо-транспортних пригод залежно від виду небезпеки разом із знаком обов’язково встановлюються таблички 7.21.1—7.21.4;

1.40 “Кінець дороги з удосконаленим покриттям”. Перехід дороги з удосконаленим покриттям у гравійну чи ґрунтову дорогу.
Попереджувальні знаки, за винятком знаків 1.4.1—1.4.3, 1.29—1.31.6, установлюються поза населеними пунктами на відстані 150—300 м, у населених пунктах — на відстані 50—100 м до початку небезпечної ділянки. У разі потреби знаки встановлюються і на іншій відстані, яка зазначається на табличці 7.1.1.
Знаки 1.6 і 1.7 встановлюються безпосередньо перед початком підйомів або спусків, розташованих один за одним.
На знаках 1.23.1—1.23.4 зображення прилягань відповідає реальній конфігурації перехрестя.
Знаки 1.23.3 і 1.23.4 встановлюються, коли відстань між приляганнями другорядних доріг менше ніж 50 м у населених пунктах і 100 м — поза ними.
Знаки 1.29 і 1.30 встановлюються безпосередньо перед залізничним переїздом.
Знак 1.31.1 установлюється з першим (головним) по ходу руху знаком 1.27 або 1.28, знак 

1.31.4 — з дублюючим, який встановлюється на лівому боці проїзної частини, знаки 1.31.3 і 

1.31.6 — з другим знаком 1.27 або 1.28, знаки 1.31.2 і 1.31.5 — самостійно (на рівномірній відстані між першим і другим знаками 1.27 або 1.28).
Знак 1.37 може бути встановлено на відстані 10—15 м до місця виконання короткотермінових дорожніх робіт на проїзній частині в населеному пункті.
Поза населеними пунктами знаки 1.8, 1.13—1.16, 1.25, 1.27, 1.28, 1.33 і 1.37, а в населених пунктах знаки 1.33 і 1.37 повторюються. Наступний знак встановлюється на відстані щонайменше 50 м до початку небезпечної ділянки.
Знаки 1.10, 1.12, 1.14, 1.15, 1.37 і 1.38 — тимчасові і встановлюються на період, необхідний для виконання відповідних робіт на дорозі.

2. Знаки пріоритету

2.1 “Дати дорогу”. Водій повинен дати дорогу транспортним засобам, що під’їжджають до нерегульованого перехрестя по головній дорозі, а за наявності таблички 7.8 — транспортним засобам, що рухаються по головній дорозі.

2.2 “Проїзд без зупинки заборонено”. Забороняється проїзд без зупинки перед розміткою 1.12 (стоп-лінія), а якщо вона відсутня — перед знаком. Необхідно дати дорогу транспортним засобам, що рухаються дорогою, яка перетинається, а за наявності таблички 7.8 — транспортним засобам, що рухаються головною дорогою, а також праворуч рівнозначною дорогою.

2.3 “Головна дорога”. Надається право першочергового проїзду нерегульованих перехресть.

2.4 “Кінець головної дороги”. Скасовується право першочергового проїзду нерегульованих перехресть.

2.5 “Перевага зустрічного руху”. Забороняється в’їзд на вузьку ділянку дороги, якщо це може утруднити зустрічний рух. Водій повинен дати дорогу зустрічним транспортним засобам, що розташовані на вузькій ділянці.

2.6 “Перевага перед зустрічним рухом”. Вузька ділянка дороги, під час руху якою водій має перевагу стосовно зустрічних транспортних засобів.
Знаки 2.1—2.3, 2.5 і 2.6 встановлюються безпосередньо перед перехрестям або вузькою ділянкою дороги, крім того, знак 2.3 на початку, а знак 2.4 — в кінці головної дороги. Знак 2.3 — з табличкою 7.8 обов’язково повторюється перед перехрестям, на якому головна дорога змінює свій напрямок.
Поза населеними пунктами на дорогах з твердим покриттям знак 2.1 повторюється з додатковою табличкою 7.1.1.
Якщо безпосередньо перед перехрестям встановлено знак 2.2, то йому повинен передувати знак 2.1 з додатковою табличкою 7.1.2.
Якщо знак 2.2 встановлений перед залізничним переїздом, що не охороняється та не обладнаний світлофорною сигналізацією, водій повинен зупинитися перед стоп-лінією, а за її відсутності — перед цим знаком.

3. Заборонні знаки
3.1 “Рух заборонено”. Забороняється рух усіх транспортних засобів у випадках, коли:
початок пішохідної зони позначено знаком 5.33;
дорога та (або) вулиця перебуває в аварійному стані і непридатна для руху транспортних засобів; у такому випадку обов’язково додатково встановлюється знак 3.43.

3.2 “Рух механічних транспортних засобів заборонено”.

3.3 “Рух вантажних автомобілів заборонено”. Забороняється рух вантажних автомобілів і составів транспортних засобів з дозволеною максимальною масою понад 3,5 т (якщо на знакові не зазначена маса) або з такою, що перевищує зазначену на знакові, а також тракторів, самохідних машин і механізмів.

3.4 “Рух з причепом заборонено”. Забороняється рух вантажних автомобілів і тракторів з причепами будь-якого типу, а також буксирування механічних транспортних засобів.

3.5 “Рух тракторів заборонено”. Забороняється рух тракторів, самохідних машин і механізмів.

3.6 “Рух мотоциклів заборонено”.

3.7 “Рух на мопедах заборонено”. Забороняється рух на мопедах і велосипедах з підвісним двигуном.

3.8 “Рух на велосипедах заборонено”.

3.9 “Рух пішоходів заборонено”.

3.10 “Рух з ручними візками заборонено”.

3.11 “Рух гужових возів (саней) заборонено”. Забороняється рух гужових возів (саней), тварин під сідлом або в’юком, а також прогін худоби.

3.12 “Рух транспортних засобів, що перевозять небезпечні вантажі, заборонено”.

3.13 “Рух транспортних засобів, що перевозять вибухівку, заборонено”.

3.14 “Рух транспортних засобів, що перевозять речовини, які забруднюють воду, заборонено”.

3.15 “Рух транспортних засобів, маса яких перевищує ... т, заборонено”. Забороняється рух транспортних засобів, у тому числі їх составів, загальна фактична маса яких перевищує зазначену на знакові.

3.16 “Рух транспортних засобів, навантаження на вісь яких перевищує ... т, заборонено”. Забороняється рух транспортних засобів, у яких фактичне навантаження на будь-яку вісь більше зазначеної на знакові.

3.17 “Рух транспортних засобів, ширина яких перевищує ... м, заборонено”. Забороняється рух транспортних засобів, габаритна ширина яких (з вантажем чи без нього) більша зазначеної на знакові.

3.18 “Рух транспортних засобів, висота яких перевищує ... м, заборонено”. Забороняється рух транспортних засобів, габаритна висота яких (з вантажем чи без нього) більша зазначеної на знакові.

3.19 “Рух транспортних засобів, довжина яких перевищує ... м, заборонено”. Забороняється рух транспортних засобів, габаритна довжина яких (з вантажем чи без нього) більша зазначеної на знакові.

3.20 “Рух транспортних засобів без дотримання дистанції ... м заборонено”. Забороняється рух транспортних засобів з дистанцією між ними менше зазначеної на знакові.

3.21 “В’їзд заборонено”. Забороняється в’їзд усіх транспортних засобів з метою:
запобігання зустрічному руху транспортних засобів на ділянках доріг з одностороннім рухом;
запобігання виїзду транспортних засобів назустріч загальному потоку на дорогах, позначених знаком 5.8;
організації відокремленого в’їзду і виїзду на майданчиках, що використовуються для стоянки транспортних засобів, майданчиках відпочинку, автозаправних станцій тощо;
запобігання в’їзду на окрему смугу руху, при цьому знак 3.21 повинен застосовуватись разом з табличкою 7.9.

3.22 “Поворот праворуч заборонено”.

3.23 “Поворот ліворуч заборонено”. Забороняється поворот ліворуч транспортних засобів. При цьому розворот дозволяється.

3.24 “Розворот заборонено”. Забороняється розворот транспортних засобів. При цьому поворот ліворуч дозволяється.

3.25 “Обгін заборонено”. Забороняється обгін усіх транспортних засобів (крім поодиноких*, що рухаються із швидкістю менше 30 км/год).
_______________
* Поодинокими вважаються одиночні транспортні засоби, автопоїзди, а також буксируючий транспортний засіб у зчепленні з буксированим.

3.26 “Кінець заборони обгону”.

3.27 “Обгін вантажним автомобілям заборонено”. Забороняється вантажним автомобілям з дозволеною максимальною масою понад 3,5 т обганяти усі транспортні засоби (крім поодиноких, що рухаються із швидкістю менше 30 км/год). Тракторам забороняється обгін усіх транспортних засобів, крім поодиноких велосипедів, гужових возів (саней).

3.28 “Кінець заборони обгону вантажним автомобілям”.

3.29 “Обмеження максимальної швидкості”. Забороняється рух із швидкістю, що перевищує зазначену на знакові.

3.30 “Кінець обмеження максимальної швидкості”.

3.31 “Зона обмеження максимальної швидкості”. Забороняється в зоні (населений пункт, мікрорайон, зона відпочинку тощо) рух із швидкістю, яка перевищує зазначену на знакові.

3.32 “Кінець зони обмеження максимальної швидкості”.

3.33 “Подачу звукового сигналу заборонено”. Забороняється користування звуковими сигналами, крім випадків, коли без цього неможливо запобігти дорожньо-транспортній пригоді.

3.34 “Зупинку заборонено”. Забороняються зупинка і стоянка транспортних засобів, крім таксі, що здійснює посадку або висадку пасажирів (розвантаження чи завантаження вантажу).

3.35 “Стоянку заборонено”. Забороняється стоянка усіх транспортних засобів.

3.36 “Стоянку заборонено в непарні числа місяця”.

3.37 “Стоянку заборонено в парні числа місяця”.

3.38 “Зона обмеженої стоянки”. Визначає територію в населеному пункті, на якій тривалість стоянки обмежена незалежно від того, чи справляється за це плата. У нижній частині знака можуть бути зазначені умови обмеження стоянки. У відповідних випадках на знакові або додаткових табличках 7.4.1—7.4.7, 7.19 зазначаються дні і час доби, протягом яких діє обмеження, а також його умови.
Забороняється стоянка в позначеній зоні тривалістю більше тієї, яка зазначена на табличках 7.4.1—7.4.7, 7.19.

3.39 “Кінець зони обмеженої стоянки”.

3.40 “Митниця”. Забороняється проїзд без зупинки біля митниці.

3.41 “Контроль”. Забороняється проїзд без зупинки перед контрольними пунктами (пост міліції, карантинний пост, прикордонна зона, закрита територія, пункт оплати проїзду на платних дорогах тощо).
Застосовується лише за умови обов’язкового поетапного обмеження швидкості руху шляхом попереднього встановлення необхідної кількості знаків 3.29 та (або) 3.31 згідно з вимогами пункту 12.10 цих Правил.

3.42 “Кінець усіх заборон і обмежень”. Визначає одночасно кінець дії усіх заборон і обмежень, що запроваджені заборонними дорожніми знаками 3.20, 3.25, 3.27, 3.29, 3.33—3.37.

3.43 “Небезпека”. Забороняє рух усіх без винятку користувачів доріг, вулиць, залізничних переїздів у зв’язку з дорожньо-транспортною пригодою, аварією, проявом стихійного лиха чи іншою небезпекою для руху (зсув ґрунту, падіння каміння, сильний снігопад, повінь тощо).
Не поширюється дія знаків:
3.1, 3.2, 3.21—3.24, 3.34 — на транспортні засоби, що рухаються за встановленими маршрутами;
3.1, 3.2, 3.35—3.38, а також знака 3.34 за наявності під ним таблички 7.18 на водіїв-інвалідів, що керують мотоколяскою або автомобілем, позначеними розпізнавальним знаком “Інвалід”;
3.1—3.8, 3.11 — на транспортні засоби, що обслуговують громадян чи належать громадянам, які проживають або працюють у цій зоні, а також на транспортні засоби, що обслуговують підприємства, які розташовані у позначеній зоні. У таких випадках транспортні засоби повинні в’їжджати до позначеної зони і виїжджати з неї на найближчому перехресті до місця призначення;
3.3 — на вантажні автомобілі, які мають скісну білу смугу на зовнішній бічній поверхні або перевозять групи людей;
3.35—3.38 — на таксі з увімкненим таксометром.
Дія знаків 3.22—3.24 поширюється на перехрещення проїзних частин та інші місця, перед якими встановлено один з цих знаків.
Зона дії знаків 3.1—3.15, 3.19—3.21, 3.25, 3.27, 3.29, 3.33—3.37 — від місця встановлення до найближчого перехрестя за ним, а в населених пунктах, де немає перехресть, — до кінця населеного пункту. Дія знаків не переривається в місцях виїзду з прилеглих до дороги територій і в місцях перехрещення (прилягання) з польовими, лісовими та іншими дорогами без покриття, перед якими не встановлено знаки пріоритету.
У разі заборони руху на ділянках доріг, позначених знаками 3.17—3.19, об’їзд слід здійснювати за іншим маршрутом.
Дія знаків 3.31 і 3.38 поширюється на всю відповідну зону.
Дія знаків 3.9, 3.10, 3.34—3.37 поширюється лише на той бік дороги, на якому вони встановлені.
Дія знака 3.16 поширюється на ту дорогу (ділянку дороги), на початку якої встановлено цей знак.
Дія знаків 3.17, 3.18 поширюється на те місце, перед яким встановлено цей знак.
Дія знака 3.29, що встановлений перед населеним пунктом, позначеним знаком 5.45, поширюється до цього знака.
У разі одночасного застосування знаків 3.36 і 3.37 час перестановки транспортних засобів з одного боку дороги на інший — з 19 до 24 год.
Зона дії знаків може бути зменшена:
для знаків 3.20 і 3.33 — застосуванням таблички 7.2.1;
для знаків 3.25, 3.27, 3.29, 3.31, 3.38 — установленням у кінці зони їх дії відповідно знаків 3.26, 3.28, 3.30, 3.32, 3.39;
для знака 3.29 — зміною на знакові величини максимальної швидкості руху;
для знаків 3.34—3.37 — табличкою 7.2.2 на початку зони дії, а також установленням у кінці їх зони дії дублюючих знаків 3.34—3.37 з табличкою 7.2.3.
Знак 3.34 може застосовуватися разом з розміткою 1.4, знак 3.35 — з розміткою 1.10, при цьому зона їх дії визначається за довжиною лінії розмітки.
У разі заборони руху транспортних засобів і пішоходів знаками 3.5—3.11 на одному знакові може бути нанесено не більше трьох їх символів, розділених між собою.

4. Наказові знаки
4.1 “Рух прямо”.

4.2 “Рух праворуч”.

4.3 “Рух ліворуч”.

4.4 “Рух прямо або праворуч”.

4.5 “Рух прямо або ліворуч”.

4.6 “Рух праворуч або ліворуч”. Рух лише у напрямках, показаних стрілками на знаках 4.1—4.6.

4.7 “Об’їзд перешкоди з правого боку”.

4.8 “Об’їзд перешкоди з лівого боку”. Об’їзд лише з боку, показаного стрілкою на знаках 4.7 і 4.8.

4.9 “Об’їзд перешкоди з правого або лівого боку”.

4.10 “Круговий рух”. Вимагає об’їзду клумби (центрального острівця) в напрямку, показаному стрілками на перехресті з круговим рухом.

4.11 “Рух легкових автомобілів”. Дозволяється рух лише легкових автомобілів, автобусів, мотоциклів, маршрутних транспортних засобів і вантажних автомобілів, дозволена максимальна маса яких не перевищує 3,5 т.

4.12 “Доріжка для велосипедистів”. Рух лише на велосипедах. Якщо немає тротуару або пішохідної доріжки, дозволяється також рух пішоходів.

4.13 “Доріжка для пішоходів”. Рух лише пішоходів.

4.14 “Доріжка для пішоходів і велосипедистів”. Рух пішоходів і велосипедистів.

4.15 “Доріжка для вершників”. Рух лише вершників.

4.16 “Обмеження мінімальної швидкості”. Рух із не меншою швидкістю, ніж зазначено на знакові, але і не більшою, ніж це передбачено пунктами 12.4—12.7 цих Правил.

4.17 “Кінець обмеження мінімальної швидкості”.

4.18.1—4.18.3 “Напрямок руху транспортних засобів з небезпечними вантажами”. Показує дозволений напрямок руху транспортних засобів з розпізнавальним знаком “Знак небезпеки”.
Знаки 4.3, 4.5 і 4.6 дозволяють також розворот транспортних засобів. Дія знаків 4.1—4.6 не поширюється на транспортні засоби, що рухаються за встановленими маршрутами. Дія знаків 4.1—4.6 поширюється на перехрещення проїзних частин, перед яким вони встановлені. Дія знака 4.1, установленого на початку дороги або за перехрестям, поширюється на ділянку дороги до найближчого перехрестя. Знак не забороняє поворот праворуч у двори та на інші прилеглі до дороги території.
Дія знака 4.11 не поширюється на транспортні засоби, що обслуговують громадян чи належать громадянам, які проживають або працюють у позначеній зоні, а також на транспортні засоби, що обслуговують підприємства, які розташовані у цій зоні. У таких випадках транспортні засоби повинні в’їжджати до позначеної зони і виїжджати з неї на найближчому перехресті до місця призначення.

5. Інформаційно-вказівні знаки
5.1 “Автомагістраль”. Дорога, на якій діють особливі умови дорожнього руху, передбачені розділом 27 цих Правил.

5.2 “Кінець автомагістралі”.

5.3 “Дорога для автомобілів”. Дорога, на якій діють особливі умови дорожнього руху, передбачені розділом 27 цих Правил (за винятком пункту 27.3 цих Правил).

5.4 “Кінець дороги для автомобілів”.

5.5 “Дорога з одностороннім рухом”. Дорога або відокремлена проїзна частина, по якій рух транспортних засобів за всією шириною здійснюється лише в одному напрямку.

5.6 “Кінець дороги з одностороннім рухом”.

5.7.1 і 5.7.2 “Виїзд на дорогу з одностороннім рухом”. Показують напрямок руху на перехрещуваній дорозі, якщо на ній організовано односторонній рух. Рух транспортних засобів по цій дорозі або проїзній частині дозволяється лише у напрямку, показаному стрілкою.

5.8 “Дорога із смугою для руху маршрутних транспортних засобів”. Дорога, на якій рух транспортних засобів здійснюється за встановленим маршрутом по спеціально відведеній смузі назустріч загальному потоку транспортних засобів.

5.9 “Кінець дороги із смугою для руху маршрутних транспортних засобів”.

5.10.1 і 5.10.2 “Виїзд на дорогу із смугою для руху маршрутних транспортних засобів”.

5.11 “Смуга для руху маршрутних транспортних засобів”. Смуга призначена лише для транспортних засобів, що рухаються за встановленими маршрутами попутно із загальним потоком транспортних засобів.
Дія знака поширюється на смугу руху, над якою він встановлений. Дія знака, що встановлений праворуч від дороги, поширюється на праву смугу руху.

5.12 “Кінець смуги для руху маршрутних транспортних засобів”.

5.13 “Дорога з реверсивним рухом”. Початок ділянки дороги, на якій по одній або кількох смугах напрямок руху може змінюватися на протилежний.

5.14 “Кінець дороги з реверсивним рухом”.

5.15 “Виїзд на дорогу з реверсивним рухом”.

5.16 “Напрямки руху по смугах”. Показує кількість смуг на перехресті і дозволені напрямки руху по кожній з них.

5.17.1 і 5.17.2 “Напрямок руху по смугах”.

5.18 “Напрямок руху по смузі”. Показує дозволений напрямок руху по смузі.
Знак 5.18 із стрілкою, що зображує поворот ліворуч іншим чином, ніж це передбачено цими Правилами, означає, що на даному перехресті поворот ліворуч або розворот здійснюється з виїздом за межі перехрестя направо і об’їздом клумби (розділювального острівця) у напрямку, показаному стрілкою.

5.19 “Використання смуги руху”. Інформує водіїв про використання смуги для руху тільки певних видів транспортних засобів у зазначених напрямках.
Якщо на знакові зображено знак, який забороняє або дозволяє рух будь-яким транспортним засобам, рух цих транспортних засобів по ній відповідно забороняється або дозволяється.

5.20.1—5.20.3 “Початок додаткової смуги руху”. Початок додаткової смуги руху на підйомі або смуги гальмування.
Якщо на знакові, встановленому перед додатковою смугою, зображено знак 4.16, водій транспортного засобу, який не може продовжувати рух по основній смузі із зазначеною або більшою швидкістю, повинен перестроїтися на додаткову смугу руху.
Знак 5.20.3 позначає початок додаткової смуги зліва або початок смуги гальмування перед перехрестям для повороту ліворуч або розвороту.

5.21.1 і 5.21.2 “Кінець додаткової смуги руху”. Знак 5.21.1 показує на кінець додаткової смуги або смуги розгону, 5.21.2 — на кінець смуги, призначеної для руху в даному напрямку.

5.22 “Прилягання смуги для розгону транспортних засобів”. Місце, де смуга для розгону прилягає до основної смуги руху на одному рівні з правого боку.

5.23 “Прилягання додаткової смуги руху з правого боку”. Інформує про те, що додаткова смуга руху прилягає до основної смуги руху на дорозі з правого боку.

5.24.1 і 5.24.2 “Зміна напрямку руху на дорозі з розділювальною смугою”. Показує напрямок об’їзду закритої для руху ділянки проїзної частини на дорозі з розділювальною смугою або напрямок руху для повернення на проїзну частину праворуч.

5.25 “Смуга руху для аварійної зупинки”. Інформує водія про розташування смуги, спеціально підготовленої для аварійної зупинки транспортних засобів у разі відмови гальмової системи.

5.26 “Місце для розвороту”. Позначає місце для розвороту транспортних засобів. Поворот ліворуч забороняється.

5.27 “Зона для розвороту”. Позначає зону за довжиною для розвороту транспортних засобів. Поворот ліворуч забороняється.

5.28.1—5.28.3 “Напрямок руху для вантажних автомобілів”. Показує рекомендований напрямок руху для вантажних автомобілів і самохідних машин.

5.29.1—5.29.3 “Тупик”. Дорога, що не має наскрізного проїзду.

5.30 “Рекомендована швидкість”. Зона дії знака поширюється до найближчого перехрестя.

5.31 “Житлова зона”. Інформує про в’їзд на територію, де діють особливі умови дорожнього руху, передбачені цими Правилами.

5.32 “Кінець житлової зони”.

5.33 “Пішохідна зона”. Інформує про особливості і умови дорожнього руху, передбачені цими Правилами.

5.34 “Кінець пішохідної зони”.

5.35.1—5.35.2 “Пішохідний перехід”. Знак 5.35.1 встановлюється праворуч від дороги на ближній межі переходу, а знак 5.35.2 — ліворуч від дороги на дальній межі переходу.

5.36.1 і 5.36.2 “Підземний пішохідний перехід”.

5.37.1 і 5.37.2 “Надземний пішохідний перехід”.

5.38 “Місце для стоянки”. Застосовується для позначення місць та майданчиків для стоянки транспортних засобів. Знак з літерою “Р” та символом даху застосовується для критих стоянок. Знак з літерою “Р” та символом автобуса застосовується для критих стоянок з можливістю пересадки на маршрутні транспортні засоби.

5.39 “Зона стоянки”. Визначає зону, де дозволена стоянка, за умов, що зазначаються на знакові або додаткових табличках під ним.

5.40 “Кінець зони стоянки”.

5.41.1 “Пункт зупинки автобуса”. Знак позначає початок посадкового майданчика автобуса. За межами населених пунктів знак може бути встановлений на павільйоні з боку прибуття маршрутних транспортних засобів.
У нижній частині знака може бути нанесено зображення таблички 7.2.1 із зазначенням протяжності посадкового майданчика.

5.41.2 “Кінець пункту зупинки автобуса”. Знак може встановлюватися в кінці посадкового майданчика пункту зупинки автобуса.

5.42.1 “Пункт зупинки трамвая”. Знак позначає початок посадкового майданчика трамвая.
У нижній частині знака може бути нанесено зображення таблички 7.2.1 із зазначенням протяжності посадкового майданчика.

5.42.2 “Кінець пункту зупинки трамвая”. Знак може встановлюватися в кінці посадкового майданчика пункту зупинки трамвая.

5.43.1 “Пункт зупинки тролейбуса”. Знак позначає початок посадкового майданчика тролейбуса. За межами населених пунктів знак може бути встановлений на павільйоні з боку прибуття маршрутних транспортних засобів.
У нижній частині знака може бути нанесено зображення таблички 7.2.1 із зазначенням протяжності посадкового майданчика.

5.43.2 “Кінець пункту зупинки тролейбуса”. Знак може встановлюватися в кінці посадкового майданчика пункту зупинки тролейбуса.

5.44 “Місце зупинки таксі”.

5.45 “Початок населеного пункту”. Найменування і початок забудови населеного пункту, в якому діють вимоги цих Правил, що визначають порядок руху в населених пунктах.

5.46 “Кінець населеного пункту”. Місце, з якого на даній дорозі втрачають чинність вимоги цих Правил, що визначають порядок руху в населених пунктах.
Знаки 5.45 і 5.46 установлюються на фактичній межі забудови, яка прилягає до дороги.

5.47 “Початок населеного пункту”. Найменування і початок забудови населеного пункту, в якому на даній дорозі не діють вимоги цих Правил, що визначають порядок руху в населених пунктах.

5.48 “Кінець населеного пункту”. Кінець населеного пункту, позначеного знаком 5.47.

5.49 “Покажчик загальних обмежень швидкості”. Інформує про загальні обмеження швидкості на території України.

5.50 “Можливість використання дороги”. Інформує про можливість руху по гірській дорозі, зокрема у разі переїзду через перевал, назва якого зазначається у верхній частині знака. Таблички 1, 2 і 3 — змінні. Табличка 1 червоного кольору з написом “Закрито” забороняє рух, зеленого з написом “Відкрито” — дозволяє. Таблички 2 і 3 білого кольору з написами і позначеннями на них — чорного. У разі коли проїзд відкрито, на табличках 2 і 3 вказівки відсутні, проїзд закрито — на табличці 3 зазначається населений пункт, до якого дорога відкрита, а на табличці 2 робиться напис “Відкрито до....”.

5.51 “Попередній покажчик напрямків”. Напрямок руху до зазначених на знакові населених пунктів та інших об’єктів. На знаках може бути нанесено зображення знаків 3.2—3.8, 3.11—3.20, 3.29, 3.31, 5.1, 5.3, 5.28.1—5.30, 5.61.1, 6.1 6.24, символи аеропорту, спортивні та інші піктограми тощо. У нижній частині знака 5.51 зазначається відстань від місця встановлення знака до перехрестя або початку смуги гальмування.
Знак 5.51 використовується також для того, щоб показати на об’їзд ділянок доріг, на яких установлено один із заборонних знаків 3.15—3.19.

5.52 “Попередній покажчик напрямку”.

5.53 “Покажчик напрямку”. Інформує про напрямок руху до зазначених на ньому пунктів та визначних місць.

5.54 “Покажчик напрямків”. Інформує про напрямки руху до зазначених на ньому пунктів.
На знаках 5.53 і 5.54 може бути зазначено відстані до позначених на них об’єктів (км), нанесено зображення знаків 3.2—3.8, 3.11—3.20, 3.29, 3.31, 5.1, 5.3, 5.28.1—5.30, 6.1—6.24, символи аеропорту, спортивні та інші піктограми.

5.55 “Схема руху”. Маршрут руху на перехресті в разі заборони окремих маневрів або дозволені напрямки руху на складному перехресті.

5.56 “Схема об’їзду”. Маршрут об’їзду ділянки дороги, яка тимчасово закрита для руху.

5.57.1—5.57.3 “Напрямок об’їзду”. Напрямок об’їзду ділянки дороги, яка тимчасово закрита для руху.

5.58.1 і 5.58.2. “Назва об’єкта”. Назва об’єкта іншого, ніж населений пункт (вулиця, річка, озеро, перевал, визначне місце та ін.).

5.59 “Покажчик відстаней”. Відстань до населених пунктів (км), розташованих на маршруті.

5.60 “Кілометровий знак”. Відстань від початку дороги (км).

5.61.1—5.61.3 “Номер маршруту”. Знаки 5.61.1 — номер, наданий дорозі (маршруту); 5.61.2, 5.61.3 — номер і напрямок дороги (маршруту).

5.62 “Місце зупинки”. Місце зупинки транспортних засобів під час дії заборонного сигналу світлофора (регулювальника) чи перед залізничними переїздами, рух через які регулюється світлофорами.

5.63.1 “Початок щільної забудови”. Застосовується виключно в межах населених пунктів, початок яких позначено знаком 5.47, — після такого знака та на межі початку щільної забудови безпосередньо поблизу проїзної частини (за умови наявності такої забудови). Означає обмеження максимальної дозволеної швидкості до 60 км/год.

5.63.2 “Кінець щільної забудови”. Застосовується виключно в межах населених пунктів, початок яких позначено знаком 5.47, — після такого знака та на межі закінчення щільної забудови безпосередньо поблизу проїзної частини (за умови подальшої відсутності такої забудови). Означає скасування обмеження максимальної дозволеної швидкості в межах 60 км/год та перехід до стандартного швидкісного режиму дороги, на якому його встановлено.

5.64 “Зміна схеми руху”. Позначає, що за цим знаком тимчасово або постійно змінено схему руху та (або) встановлено нові дорожні знаки. Застосовується протягом не менш як трьох місяців у випадку зміни руху на постійній основі. Застосовується протягом необхідного проміжку часу у випадку зміни руху на тимчасовій основі та встановлюється не менш як за 100 м до першого тимчасового знака.

5.65 “Аеропорт”.

5.66 “Залізничний вокзал чи пункт зупинки поїздів”.

5.67 “Автовокзал чи автостанція”.

5.68 “Культова споруда”.

5.69 “Промислова зона”.

5.70 “Фото-, відеофіксування порушень Правил дорожнього руху”. Інформує про можливість здійснення контролю за порушеннями Правил дорожнього руху за допомогою спеціальних технічних та (або) технічних засобів.
Знаки 5.17.1 і 5.17.2 з відповідною кількістю стрілок використовуються на дорогах, що мають три смуги і більше, коли в кожному напрямку налічується неоднакова кількість смуг руху.
За допомогою знаків 5.17.1 і 5.17.2 із змінним зображенням організовується реверсивний рух.
Знаки 5.16 і 5.18, що дозволяють поворот ліворуч з крайньої лівої смуги, дозволяють також розворот з цієї смуги.
Дія знаків 5.16 і 5.18, встановлених перед перехрестям, поширюється на все перехрестя, якщо наступні знаки 5.16 і 5.18, установлені на ньому, не дають інших вказівок.
Дія знаків 5.31, 5.33 і 5.39 поширюється на всю позначену ними територію.
Окремі дворові території знаками 5.31 і 5.32 не позначаються, але на таких територіях діють вимоги розділу 26 цих Правил.
Знаки 5.51—5.54, що встановлені поза населеним пунктом, мають зелений або синій фон, якщо вони встановлені відповідно на автомагістралі чи іншій дорозі. Вставка на синьому або зеленому фоні означає, що рух до зазначеного населеного пункту або об’єкта здійснюється відповідно по дорозі іншій, ніж автомагістраль, чи по автомагістралі. Знаки 5.51—5.54, які встановлені в населеному пункті, повинні мати білий фон. Вставки на синьому або зеленому фоні означають, що рух до зазначеного населеного пункту або об’єкта здійснюється відповідно по дорозі іншій, ніж автомагістраль, чи по автомагістралі. Знак 5.53 на коричневому фоні інформує про напрямок руху до визначних місць.
На вставках знаків 5.53, 5.54 можуть зазначатися номери доріг (маршрутів), що мають такі значення:
Є — Європейська мережа доріг (букви та цифри білого кольору на зеленому фоні);
М — міжнародні, Н — національні (букви та цифри білого кольору на червоному фоні);
Р — регіональні, Т — територіальні (букви чорного кольору на жовтому фоні);
О — обласні, С — районні (букви білого кольору на синьому фоні).

6. Знаки сервісу
6.1 “Пункт першої медичної допомоги”.

6.2 “Лікарня”.

6.3 “Телефон для виклику аварійної служби”.

6.4 “Вогнегасник”.

6.5 “Пункт технічного обслуговування”.

6.6 “Пункт миття автомобілів”.

6.7.1—6.7.3 “Автозаправні станції”. Знаком 6.7.2 позначаються тільки газові заправні станції, знаком 6.7.3 — спільні автозаправні станції.

6.8 “Телефон”.

6.9 “Пункт довідкової служби”.

6.10 “Пост ДАІ”.

6.11 “Туалет”.

6.12 “Питна вода”.

6.13 “Ресторан або їдальня”.

6.14 “Кафе”.

6.15 “Місце відпочинку”.

6.16 “Готель або мотель”.

6.17 “Туристична база”.

6.18 “Кемпінг”.

6.19 “Місце стоянки причепів у кемпінгу”.

6.20 “Ділянка для табору автотуристів і місце стоянки причепів у кемпінгу”.

6.21 “Будинки для відпочинку”.


6.22 “Початок пішохідного маршруту”.

6.23 “Пляж або басейн”.

6.24 “Визначні місця”.

7. Таблички до дорожніх знаків
7.1.1—7.1.4 “Відстань до об’єкта”. Позначають: 7.1.1 — відстань від знака до початку небезпечної ділянки, місця запровадження відповідного обмеження або певного об’єкта (місця), розташованого попереду за ходом руху; 7.1.2 — відстань від знака 2.1 до перехрестя в тому разі, коли безпосередньо перед перехрестям установлено знак 2.2; 7.1.3 і 7.1.4 — відстань до об’єкта, що розташований біля дороги.

7.2.1—7.2.6 “Зона дії”. Позначають: 7.2.1 — довжину небезпечної ділянки, позначеної попереджувальними знаками, або зону дії заборонних та інформаційно-вказівних знаків; 7.2.2 — зону дії заборонних знаків 3.34—3.37, а також довжину одного або декількох розташованих один за одним зупинкових майданчиків; 7.2.3 — кінець зони дії знаків 3.34—3.37; 7.2.4 —те, що транспортний засіб розташований в зоні дії знаків 3.34—3.37; 7.2.5, 7.2.6 — напрямок і зону дії знаків 3.34—3.37 у разі заборони зупинки або стоянки вздовж однієї сторони майдану, фасаду забудови та ін. У разі застосування разом із заборонними знаками таблички зменшують зону дії знаків.

7.3.1—7.3.3 “Напрямок дії”. Показують напрямки дії знаків, розташованих перед перехрестям, або напрямки руху до позначених об’єктів, що розташовані безпосередньо біля дороги.

7.4.1—7.4.7 “Час дії”. Табличка 7.4.1 — суботні, недільні та святкові дні, 7.4.2 — робочі дні, 7.4.3 — дні тижня, 7.4.4—7.4.7 — дні тижня і час доби, протягом яких діє знак.

7.5.1—7.5.8 “Вид транспортного засобу”. Показують вид транспортного засобу, на який поширюється дія знака. Табличка 7.5.1 поширює дію знака на вантажні автомобілі (у тому числі з причепом) з дозволеною максимальною масою понад 3,5 т, 7.5.3 — на легкові автомобілі, а також вантажні автомобілі з дозволеною максимальною масою до 3,5 т.

7.6.1—7.6.5 “Спосіб поставлення транспортного засобу на стоянку”. Позначають: 7.6.1 — всі транспортні засоби повинні бути поставлені на стоянку на проїзній частині вздовж тротуару, 7.6.2—7.6.5 — спосіб поставлення легкових автомобілів і мотоциклів на стоянці біля тротуару та з його використанням. У населених пунктах, де стоянка дозволена на лівому боці вулиці, можуть бути застосовані таблички 7.6.1—7.6.5 із дзеркальним зображенням символів.

7.7 “Стоянка з непрацюючим двигуном”. Означає, що на стоянці, позначеній знаками 5.38 або 5.39, дозволяється залишати транспортні засоби лише з непрацюючим двигуном.

7.8 “Напрямок головної дороги”. Напрямок головної дороги на перехресті. Застосовується із знаками 2.1—2.3.

7.9 “Смуга руху”. Визначає смугу руху, на яку поширюється дія знака або світлофора.

7.10 “Кількість поворотів”. Застосовується із знаками 1.3.1 і 1.3.2, якщо поворотів три і більше. Кількість поворотів може безпосередньо позначатись і на знаках 1.3.1 і 1.3.2.

7.11 “Поромна переправа”. Показує на наближення до поромної переправи і застосовується із знаком 1.8.

7.12 “Ожеледиця”. Означає, що дія знака поширюється на зимовий період часу, коли проїзна частина може бути слизькою.

7.13 “Вологе покриття”. Означає, що дія знака поширюється на період, коли покриття проїзної частини вологе чи мокре.
Таблички 7.12 і 7.13 застосовуються із знаками 1.13, 1.38, 1.39, 3.1—3.4, 3.6—3.14, 3.25, 3.27, 3.29, 3.31.

7.14 “Платні послуги”. Означає, що послуги надаються лише за плату.

7.15 “Місце для огляду автомобілів”. Означає, що на майданчику, позначеному знаками 5.38 або 6.15, є естакада або оглядова канава.

7.16 “Сліпі пішоходи”. Означає, що пішохідним переходом користуються сліпі громадяни. Застосовується із знаками 1.32, 5.35.1, 5.35.2 і світлофорами.

7.17 “Інваліди”. Означає, що дія знака 5.38 поширюється лише на мотоколяски і автомобілі, на яких установлено розпізнавальний знак “Інвалід” відповідно до вимог цих Правил.

7.18 “Крім інвалідів”. Означає, що дія знака не поширюється на мотоколяски і автомобілі, на яких установлено розпізнавальний знак “Інвалід” відповідно до вимог цих Правил. Застосовується із знаками 3.1, 3.34—3.38.

7.19 “Обмеження тривалості стоянки”. Визначає максимальну тривалість перебування транспортного засобу на стоянці, позначеній знаками 5.38 і 5.39.

7.20 “Діє від ...”. Позначає дату (день, місяць, рік), з якої набирають чинності вимоги дорожнього знака. Табличка встановлюється за 14 днів до початку дії знака і знімається через місяць після того, як почав діяти знак.

7.21.1—7.21.4 “Вид небезпеки”. Табличка встановлюється із знаком 1.39 та інформує про можливий вид дорожньо-транспортної пригоди.

7.22 “Лижники”. Ділянка дороги проходить поблизу гірськолижних трас або трас інших зимових видів спорту.

Таблички розміщуються безпосередньо під знаками, з якими вони застосовуються. Таблички 7.2.2—7.2.4, 7.8 у разі розташування знаків над проїзною частиною, узбіччям або тротуаром, розміщуються збоку від знаків.
